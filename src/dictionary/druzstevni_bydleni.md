O družstevním bydlení hovoříme tehdy, když je bydlení vlastněno kolektivně, lidmi, kteří mají podíly v rámci družstva a jsou tak jeho členy. Členové bytového družstva pak mají právo k nájmu bytů. Úkolem bytového družstva je zajištění bydlení, údržby a jiných bytových služeb jeho členům, čímž by měla být do značné míry omezena podnikatelská činnost spojená s nemovitostí. Družstevní bydlení lze v současném českém kontextu považovat za formu kvazisoukromého vlastnictví, protože je možné s daným podílem obchodovat na trhu a protože participativní aspekt bydlení (viz heslo participativní bydlení) je omezen spíše na formální spoluvlastnictví než například na společné užívání prostor a podobně. 

V postsocialistickém období 90. let 20. století došlo v České republice k rozsáhlým proměnám bytových družstev na společenství vlastníků (Ouředníček, Špačková, Pospíšilová, 2018). Privatizací se družstevní byty dostaly do soukromého vlastnictví svých nájemníků nebo byly do takové formy z bytových fondů měst přes bytová družstva převedeny. Majitelé také získali možnost prodeje družstevního podílu na trhu s nemovitostmi (Lux, 2001), čímž bylo kvazivlastnictví legalizováno (Šmídová, 1996). Stanovy bytového družstva mohou ale nadále omezovat nabytí družstevního podílu a jejich porušení může vést k vyloučení členů z družstva, čím může dojít ke ztrátě možnosti bydlení používat. 

Zdroje a další doporučená četba

Dvořák, T. (2009.) Bytové družstvo: převody družstevní bytů a další aktuální otázky. Praha: Nakladatelství C.H.Beck.

Guzik, H., (ed). (2017) Bydlet spolu: kolektivní domy v českých zemích a Evropě ve 20. století. Řevnice: Arbor vitae. 287 stran. 

Guzik, H. (2018). „Bytové družstevnictví: Velké naděje a nenaplněné ambice,“ Pp. 46–53 in K. Pučerová, M. Kohout, D. Tichý (eds.). Jak jsme chtěli bydlet: Bytová politika Československa 1918 – 1938. Praha: ARCHITECTURA & Galerie Jaroslava Fragnera

Janečková, M., Lehkoživová, I., a Novotná, E. (2020). Karel Prager a Družstvo pro výstavbu rodinných domků s ateliéry. Kostelec nad Černými lesy. Archiv výtvarného umění. 

Lux, M. (2001). „History and Challenges of ‘Social’ Rental Housing in the Czech Republic.“ Social Housing in Europe 2000, 33.

Ouředníček, M., Špačková, P., Pospíšilová, L. (2018). „Long-term development and current socio-spatial differentiation of housing estates in Prague, Czechia.“ Pp. 339–359 in Housing Estates in Europe. Cham: Springer.

Šmídová, O. (1996). „Vlastnictví a kvazi-vlastnictví za socialismu a jejich postsocialistická mutace.“ Pp. 115–136 in Původní a noví vlastníci. Strategie nabývání majetku ve střední a východní Evropě.
