**Financializace bydlení** je souhrn kulturních a strukturálních procesů vedoucích k tomu, že bydlení nabývá funkce investiční komodity (Aalbers, 2017; Gabor, Kohl, 2022; Kohl, 2018). Z analytického hlediska můžeme financializaci bydlení rozdělit na dvě úrovně: (1) symbolickou, kdy se proměňují významy, kterých může bydlení nabývat (domov, zajištění na stáří, nástroj rodinné vzájemnosti, investice apod.), a (2) materiální, kdy se nemovitosti v praxi proměňují v komodity, které jsou přímo či zprostředkovaně (skrze různé finanční nástroje) obchodovatelné na finančních trzích. Obě úrovně jsou přitom spolu propojené, což ilustruje případ normalizace využívání hypotečních úvěrů v České republice v posledních dvou desetiletích. 

Hypotéka je pro běžné české domácnosti stále spíše rozporuplná; projevují se u ní obavy z velkého a dlouhodobého zadlužení, ale také potřeba a touha pořídit si vlastnické bydlení. Zároveň se však v mainstreamovém mediálním diskurzu ustavila silná představa o tom, že hypoteční úvěr je normální a v podstatě nevyhnutelná cesta k vyřešení bydlení (Samec, 2020), přičemž se více či méně implicitně vycházelo z představy o individualizovaném tržním řešení bydlení jako žádoucím ideálu. To bylo umožněno také rozvojem „infrastruktury“ a institucionálního nastavení – tedy legislativy a trhu s hypotékami, což umožnilo referovat o nízkých úrokových sazbách a představit hypotéky jako finančně i prakticky dosažitelné nástroje. 

V České republice můžeme kromě popsané financializace na úrovni individuální spotřeby pozorovat i financializaci na úrovni velkých aktérů (typu investičních společností či firem) investujících do bydlení. Konkrétně se jedná o případ bývalých OKD bytů na Ostravsku nebo případ sídliště Písnice v Praze, kdy se ukazuje, že investorské strategie vedoucí k maximalizaci zisku mohou být v protikladu se zájmy bydlících i se zájmem veřejných aktérů, jako je budování dlouhodobě udržitelných a socioekonomicky různorodých komunit, sousedství i měst (Černá, Hoření Samec, Černý, 2020).

**Zdroje a další doporučená četba** 

Aalbers, M. B. (2017). „The variegated financialization of housing.“ International Journal of Urban and Regional Research, 41 (4), 542–554.

Černá, E., Hoření Samec, T., Černý, J. (2020). „Financializace bydlení. Když se z domova stává investice.“ Pp. 93–110 in P. Barša, M. Dokupil Škabraha (eds.). Za hranice kapitalismu. Praha: Rybka Publishers.

Gabor, D. Kohl, S. (2022). The Financialization of Housing in Europe. “My home is an asset class”. The Greens/EFA in the European Parliament. 

Kohl, S. (2018). „More mortgages, more homes? The effect of housing financialization on homeownership in historical perspective.“ Politics & Society, 46 (2), 177–203.

Samec, T. (2020). „Normalization of mortgages in media discourse through affects and instructions.“ Housing, Theory and Society, 37 (2), 180–197.
