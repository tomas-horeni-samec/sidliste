**Gentrifikace** popisuje proces fyzických i sociálních proměn dříve stagnujících čtvrtí pod vlivem přílivu nových obyvatel, finančního kapitálu či globálních kulturních trendů (Lees, Slater, Wyly, 2008). V prostředí současného globálního kapitalismu a tlaku na slabou regulaci územního plánování se gentrifikace často váže s tzv. procesem revitalizace (Huse, 2014). V prostředí neoliberálních politik je proto gentrifikaci od revitalizace čtvrti těžké oddělit. 

Gentrifikace kromě pozitivních dopadů na určité aktéry negativně zasahuje především původní obyvatele a lokální služby. Původní obyvatelé jsou s přílivem nových obyvatel, tzv. „gentrifiers“, často ohroženi především fyzickým vymístěním. Hrozí jim vystěhování pod tlakem růstu cen nájmů, spekulací majitelů bytů, zvyšováním cen či proměnou škály lokálních služeb. Zároveň může docházet i k tzv. vymístění symbolickému (Atkinson, 2015; Kährik, 2021), které odkazuje k fenoménu, kdy se sice obyvatelé ze čtvrti stěhovat nemusí a nechtějí, lokalita se jim ale sociálně vzdaluje, stává se v důsledku proměn cizím prostředím.

Kořeny procesu gentrifikace popisuje mnoho teoretických přístupů. Některé kladou větší důraz na poptávku po bydlení v oblasti, jiné na nabídku nemovitostí (Huse, 2014). Vědci často pracují také s tzv. principem Rent-Gap, který se zabývá disproporcí mezi stávající cenou chátrající budovy a její potenciální cenou (Smith, 1987). Ve chvíli kdy je tato disproporce dostatečně veliká, je možné v blízké době očekávat první známky gentrifikace – nové developerské projekty, trendy kavárny, služby specifické pro potřeby mladých příslušníků střední třídy, lokální galerie a podobně.

Například v Praze se vzhledem k vysokému počtu privatizovaných bytů s masivní gentrifikací setkáváme pouze v některých izolovaných místech, nicméně fenomén se po pražských čtvrtích v posledních deseti letech přesouvá – z Vinohrad, Letné, Karlína na Žižkov, do Holešovic či Vršovic – a dá se očekávat, že v blízké době zasáhne viditelně i čtvrti jako Nusle, Smíchov, Libeň a podobně.

**Zdroje a další doporučená četba**

Atkinson, R. (2015). „Losing One’s Place: Narratives of Neighbourhood Change, Market Injustice and Symbolic Displacement.“ Housing Theory and Society, 32 (4): 373–388.

Huse, T. (2014). Everyday Life in the Gentrifying City: On Displacement, Ethnic Privileging and Right to Stay Put. Farnham: Ashgate.

Kährik, A. (2021). „Symbolic displacement revisited: Place-making Narratives in Gentrifying Neighbourhoods of Tallinn.“ International Journal of Urban and Regional Research, 45 (5), 814–834. 

Lees, L. Slater, T., Wyly, E. (2008). Gentrification. London: Routledge 

Smith, N. (1987). „Gentrification and Rent Gap.“ Annals of the Association of American Geographers, 77 (3), 462–465.
