Abychom mohli pochopit, proč se po roce 1989 často mluvilo o panelových sídlištích s určitým despektem, je nutné popsat, jak byla zobrazována v populární kultuře v období státního socialismu, kdy nejprve zaznívaly hlasy nadšení, ale postupně sílily ty kritické. Tato kapitola se proto zaměřuje na zobrazování sídlišť ve filmech a dokumentech v období 1948-1989.

Sociálně kritické rámování otázky bydlení je patrné ve filmu Nevíte o bytě? už z roku 1947, kdy zoufalí "nebydlící" docházejí na úřad s žádostí o přidělení bytu. Film ukazuje na jeden z problémů dané doby - chudé rodiny byly natěsnány v malých a nevyhovujících bytech, kdežto bohatí (ve filmu reprezentovaní párem spekulantů) bydleli v přepychově zařízených místnostech, kde nechyběly africké plastiky a vybavení ve stylu art deco. Přidělování bytů, známé už z doby před rokem 1948, razantně řešilo znárodnění. Stavebnictví - taktéž znárodněné - se zaměřilo na možnosti zprůmyslnění procesu výstavby a otevřelo dveře k prosazení technologie montovaných panelových domů.

Ještě ve filmu Štika v rybníce (1951) se snaží zastaralost tradiční výstavby překonat parta dospívajících děvčat tak, že se dá na dráhu "zedniček" a dokazuje, že i děvčata zdící pokrokově "ve trojkách" mohou pohnout s palčivým problémem bydlení. Tři děvčata kladoucí (z hlediska masové panelové výstavby) primitivně cihlu na cihlu jsou však brzy nahrazena hrdiny novými. V Menzelově studentském filmu Domy z panelů (1959) již opálení polonazí muži stojí na vrchu bělavé skládačky a sundávají panely z jeřábů. Točeni z podhledu proti modrému nebi vypadají jako "lidé nového věku", kteří "nepatří k pavlačím zestárlých domů". Staré Město, to je "stařeček, samá vráska. Lidé ho přežili, a přesto v něm žijí, dýchají jeho stáří." Novému člověku roste pod rukama "veliká stavebnice. Město z panelů! Aby děti si tu mohly hrát na trávníku a aby se sem vešlo slunce."

Postava šťastného dítěte je po celá padesátá léta symbolem nového, pohodlného, zdravého bydlení. Ve výše zmiňovaném Menzelově studentském filmu je to postava chlapečka, který - poté co smutně jezdí na koloběžce po pavlači vždy pět metrů tam a pět metrů zpět - rozrazí dveře nového panelového bytu a s rozzářeným úsměvem objevuje plynový sporák. Na konci filmu si hraje s ostatními dětmi s míčem na trávníku mezi panelovými domy.

Prezentace sídliště jako místa vhodného pro výchovu dětí, pro jejich zdraví a pěstování kamarádských vztahů s vrstevníky se objevuje i v dalších filmech (Partyzánská stezka [1959], ´Anička jde do školy [1960]). Překvapivě brzy však nadšení nahradila kritika, a to včetně apelace na "kasárenské prostředí" sídlišť a možného neblahého vlivu na dětskou psychiku. Tento zlom v zobrazení sídlišť nastal nečekaně rychle. V roce 1960 ještě dokument Města, byty, lidé, bydlení navazuje na obraz "oprýskaných zdí, kouře a špíny" Starého Města a "slunce, světla, trávy a dětských her" nových sídlišť. Kritika cílí na konkrétní nedostatky - na "bláto, vodu, nepořádek - jako u každé velké stavby", technické nedostatky samotných bytů, neuspokojivé úložné prostory a vybavenost sídlišť. Je ale zpochybněna i podoba domů "krabic", "ulice je bez charakteru, čtvrti bez tváře", jedná se tedy také již o kritiku širší. Zároveň se ozývá obhajoba - "tenkrát" šlo přece o to, "dát mnoho bytů lidem, kteří nebydlili. Co nejrychleji a levně." Výstavba padesátých let, která se z dnešního pohledu stále jeví jako různorodá, a urbanismus sídel jako poměrně atraktivní, byla považována za "-první etapu", za zatím nedokonalý pokus o typ bydlení budoucnosti. Dokument předkládá divákům plány nových sídlišť, slibuje, že už nevzniknou "žádné krabice, jako když kosou máchne".

Dokument vznikl v době, kdy probíhala tzv. celostátní debata o bydlení, a měl vysvětlit, že architekti právě vyvíjejí nové typy domů, které vyhoví i zvýšeným nárokům, a panelové sídliště už bude "architektonický celek, vyvážený a hezký". Víře, že sídliště se stane "ideálním prostředím, aby se lidské vztahy mohly vyvíjet co nejlépe", však neodpovídala následná reflexe nové výstavby ve filmech a dokumentech. V sedmiminutové sondě do prostředí sídliště z roku 1963, nazvané Zablácené město, se bez komentáře ukazují mnohé neduhy. V průběhu šedesátých let kritika sílí a část tehdy běžných argumentů shrnuje hořká absurdní satira Moderní byt (1971). Šťastní novomanželé se stěhují do paneláku. V jejich novém bytě se nečekaně objeví cizí člověk, který tvrdí, že byt je jeho. Ukáže se, že jednotlivé byty jsou si tak podobné, že tento člověk bloudí po sídlišti a hledá svůj byt. Jeden ze sousedů monitoruje přes tenké stěny sexuální život ostatních. Nad novomanželi bydlí tchýně, která odposlouchává každý jejich rozhovor. Zoufalý muž se snaží najít ženu, se kterou si při stěhování domluvil schůzku, ale nedokáže rozpoznat dům, před kterým se s ní seznámil.

Filmy a dokumenty ze sedmdesátých let jsou v zobrazení sídlišť a života v nich nejednotné. Je patrné, že sílící laická, ale i odborná kritika se zaměřuje na zjevné technické nedokonalosti domů, na velikost bytů, na nedostavěnou veřejnou vybavenost, neupravenost prostředí a omezenou dopravní obslužnost. Unifikovaná výstavba už neznamená vrchol technické dokonalosti a není symbolem pokroku, ale je na metaforické rovině srovnávána s unifikovanými životy, stále častěji se skloňuje slovo "šeď". Snímky by se daly rozřadit na "skeptické", reprezentované filmem Panelstory (1979) Věry Chytilové, a "těšitelské", zastoupené seriálem Dnes v jednom domě (1979-1980). Dnes už klasický snímek Panelstory akcentuje povahové vady obyvatel sídlišť, kde se lidé k sobě chovají krutě nebo lhostejně. Glosátorem působení urbanistické pustiny na city lidí, kteří se zde jeví ztracení, opuštění a zoufalí, se stává starý pán, očividně venkovan. Neorientuje se v jednotvárném prostředí, naráží na nedůvěru a neochotu navazovat kontakty. Přestože Chytilová zřejmě cílila svou kritikou na obecnější společenské problémy, sídliště jí posloužilo jako ideální prostředí k jejich zobrazení.

Naopak seriál Dnes v jednom domě v duchu heroické linie padesátých let představuje imaginární Sojčí vrch, kde se začíná stavět sídliště, jako neužitečnou divočinu, kterou teprve příjezd bagrů učinil hodnou zájmu moderního obyvatele města. Zdůrazňuje, že zde najdou domovy tisíce Pražanů, v bytech s tekoucí vodou, plynem a topením. Jednotliví obyvatelé nebo rodiny, kteří se na sídliště stěhují, pak představují různé pomyslné kritické pozice. Nedůvěra k novému prostředí je otevřeně rozehrána, avšak kritické hlasy jsou přes příběhy jednotlivých obyvatel postupně zdiskreditovány a vykresleny jako pouhé předsudky vůči sídlišti. Seriáloví obyvatelé Sojčího vrchu jsou samozřejmě ve výsledku s novým bydlením spokojeni, vytvoří si přátelské vazby se sousedy a zvládnou vyřešit i technické problémy ve svých nových domovech. Symbolicky zde není hlavní postavou architekt, jak by se zřejmě stalo v šedesátých letech, ale inženýr, který je zároveň hlavním inženýrem projektu sídliště. To on vysvětluje divákům, že je třeba trochu slevit ze svých požadavků a že každá úspora na "okrase" sídliště znamená investici do nových bytů. Pokud tedy ještě v roce 1960 byli diváci ubezpečováni, že po "první etapě" přijdou na míru šité byty a moderní, leč neuniformní prostředí s udržovanou zelení a uměleckými díly ve veřejném prostoru, že architekti(!) vyvíjejí stále nové a zajímavější projekty, v roce 1979 už nepraktického architekta nahradil ustaraný inženýr. Ve filmu je dokonce ochoten obětovat kvůli výstavbě své zdraví (trpí oční chorobou), projekt řídí ze spartánských unimobuněk přímo na sídlišti a odráží útoky těch, kteří by tempo výstavby chtěli brzdit. Film sloužil jako nástroj vysvětlení, proč hodnoty jako individuální výraz, urbanistická kvalita nebo umělecká díla ve veřejném prostoru nejsou důležité, a diváci byli stavěni před otázku, zda investovat do pochybných vrtochů estétů, či do dalších potřebných bytů. Ukazuje se zde tak mnohovrstevnatost i postupná proměna diskurzu související s proměnou přístupu ke stavbě určitých pražských sídlišť. Například sídliště Ďáblice, projektované v šedesátých letech a stavěné v první polovině sedmdesátých let, obsahuje všechny zmíněné "nadstandardní" prvky jako umění ve veřejném prostoru, bohatou občanskou vybavenost či promyšlené architektonické projekty domů. Nicméně sídliště pozdější, jako například Jižní Město, tyto prvky obsahuje v omezené míře (případně byly jen postupně dobudovávány); seriál proto legitimizuje efektivizaci zdrojů a prostoru argumentem o prioritě bydlení na úkor jiných urbánních prvků.

V pásmu mezi ryzími "skeptiky a těšiteli" se pohybuje většina tehdejší produkce. Ve filmu Adam a Otka (1978) přijíždějí sourozenci z venkova za tetou na pražské sídliště, kde se zpočátku setkávají s nepřátelstvím místního chlapce a starým podivínem, v domečku žijícím hodinářem, který se brání přestěhování se do paneláku. S nesympatickým chlapcem se sourozenci časem spřátelí a samotářského hodináře přesvědčí, že bydlení v paneláku má své výhody. Zvláštně se vyjímá prostředí sídliště ve snímku Čekání na déšť (1978). Asi jedenáctiletá dívka tráví letní prázdniny na opuštěném sídlišti. To není ve filmu zobrazeno negativně, spíše snově, jako neskutečný liduprázdný monumentální labyrint, který v záři letního slunce vypadá téměř postapokalypticky. Dívka se na sídlišti bez kamarádek nudí, nudila by se ale zřejmě podobně, i kdyby žila jinde, prostředí sídliště zde slouží jako působivá kulisa nudy, jednotvárnosti letních dní. Děti a mládež na sídlišti jsou podobně jako dříve oblíbeným motivem. V seriálu Jedno malé sídlisko (1978) si už vesele nehrají mezi domy, jako tomu bylo v Menzelově dokumentu z roku 1959, ale hledají prostor na hraní za hranicemi sídliště, v němž už pro jejich hry mezi auty a dospělými toužícími po klidu není místo.

V osmdesátých letech se negativní zobrazení sídliště stává normou. Ve Fontáně pre Zuzanu (1985) se příběh ústřední dvojice a jejich kamarádů ze sousedství odehrává hlavně na plácku s nefunkční fontánou mezi čtyřmi typizovanými domy, ne však přímo v panelovém sídlišti. Zlo ve filmu reprezentuje parta, která se schází na parkovací ploše mezi vysokými paneláky, kde zkouší triky na motorkách a break dance, ke kterému zní "uprostred sídliska nikdy nič nezískaš ak nie si rýchly" z písně Najrýchlejší z rýchlych Roba Grigorova. Sídliště je zde tedy prostředím, kde se mládež utíká k povrchním a módním zábavám a vztahům, kde se nerozvíjí empatie a kde je každý každému soupeřem.

V náhledu na negativní formování charakteru mládeže, která žije na sídlištích, jde asi nejdále film Horká kaše (1988). Motiv možného znásilnění, se kterým pracoval už film Fontána pre Zuzanu, je použit i zde. Zajímavé je, že v Horké kaši je násilníkem chlapec z "dobré rodiny", bydlící v domku na okraji sídliště. Naznačuje se tu, že mimo anonymitu, kterou prostředí sídliště poskytuje chuligánským partám, existují v socialistické společnosti ještě jiná nebezpečí - v tomto případě "zlatá mládež", nepociťující sounáležitost s komunitou a krytá bohatšími rodiči. Film tedy dokládá, že bydlení v paneláku už na konci osmdesátých let mělo punc bydlení sice běžného, ale pro ty "úspěšné" možná i podřadného.

Ve filmu Discopříběh (1987) se pubertální touha po originalitě, zábavě a frustrace z nepochopení starší generací přetavuje do prostorových analogií prostředí sídliště. Mladá generace chce "trhnout se chvíli ven z paneláku, trhnout se chvíli od moudrejch rad", tedy sídliště už není dávno prostorem mládí, zestárlo a stalo se šedí života generace rodičů, kde mladí nemohou najít nic než nudu -

"díval jsem se do tváří kluků, který znám, který šlapou tak, jak já asfalt sídliště, hledal jsem v nich pokaždý aspoň chuť se hnout, ale víc než nudu jsem u nich nenašel", "do plechovky nudou bych kopal celej den, na místě před panelákem bych jen stál a stál"
Otec hlavního hrdiny je ve filmu mimochodem dělníkem, staví paneláky.

Mladá generace na konci osmdesátých let už není zobrazena jako ta, která chce "zdít pokrokově ve trojkách", ale za doprovodu textů písní Kroků Františka Janečka se chce bavit a zábava je chápána jako revolta proti starší, příliš vážné generaci. Panelová sídliště se svou přísnou šedí nejsou pro mladé na konci osmdesátých let žádná "zábava". Zde asi tkví jeden z kořenů pozdější nadšené snahy paneláky obarvovat a prostředí tímto zdánlivě "humanizovat". Ke slovu se dostala generace, která po roce 1989 budovala kapitalismus, pro kterou nastal "správnej čas" vyrazit z paneláků vstříc nekonečné individualistické svobodě tak, jak se zpívá ve stejnojmenném hitu z Discopříběhu:

"Každej správnej panelák má kolem stovky bytů a v tom každym bytě aspoň jeden pokoj hitů, pokoj plnej plakátů, plánů, snů a touhy pohnout s něčím nebo aspoň dělat kroky dlouhý. Sami víte, jak je krásný žít si podle svýho, věřte nám a vymyslíme něco senzačního. Zdá se, že je ten správnej čas chytnout vítr, co žene nás, zkuste nás jednou vážně brát, my už máme svůj jízdní řád."
Popkulturní odkazy na (pražská) panelová sídliště z období státního socialismu nepředkládají jednoznačné hodnocení sídlišť, naopak, mísí se v nich protikladné nadšení a kritické ohlasy. Zároveň je však možné pozorovat vývoj v čase, kritické ohlasy jsou častější od sedmdesátých let, kdy dochází k masivní výstavbě největších pražských sídlišť spojené s mnohdy opožděně budovanou nebo nedostatečnou veřejnou infrastrukturou. Kritické ohlasy z doby sedmdesátých a osmdesátých let mimo jiné poskytly argumenty i pro kritiku sídlišť rozšířenou v období transformace, která však byla mnohdy zaměřená i na celkovou urbanistickou koncepci sídlišť. V této souvislosti je překvapující, jak - v porovnání s obdobím socialismu - zřídkakdy figurují (pražská) sídliště v současné popkultuře. Je to snad znakem toho, že tehdejší protiklady zmizely, zatímco vznikají jiné?
