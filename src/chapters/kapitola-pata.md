Výstup z metra na pražském Kačerově připomíná svým charakterem spíše nějaké z východoevropských měst než běžně známé prostředí české metropole. Na neudržovaných autobusových zastávkách se mačkají lidé a čekají na autobusy, které je rozvezou do okolních čtvrtí. Míří na okraj Prahy, tam, kam ani více než třicet let od roku 1989 nebyla dovedena plánovaná linka metra D. Jeden z autobusů má konečnou stanici na sídlišti Písnice, situovaném mezi Modřanskou roklí a proslulou vietnamskou tržnicí Sapa. Toto menší sídliště, jehož kořeny sahají až do sedmdesátých let, svým pohnutým osudem dokonale ilustruje, jaký charakter může nabývat proměna společenského vztahu k tak zásadní otázce, jakou je bydlení. Na sídlišti Písnice se ukazuje, co to znamená, když se ze základní podmínky pro kvalitní život důsledkem politických a ekonomických změn stává nejen obchodní, ale také investiční artikl, který sociální funkci domova potlačuje. Během několika let se charakter sídliště dramaticky změnil. Co všechno zůstalo ve stínu této radikální proměny? Především osudy těch, kteří tu po léta tvořili sousedské komunity a vnímali Písnici jako svůj vlastní domov.

Příběh Písnice se začal psát v druhé polovině sedmdesátých let 20. století. Jeho původním architektem je Jan Hančl. Výstavba sídliště začala v roce 1977, trvala až do Sametové revoluce a svůj domov zde nacházeli převážně zaměstnanci a zaměstnankyně různých energetických závodů. Někteří z nich se na výstavbě Písnice sami podíleli formou popracovních brigád. V roce 1992, během privatizace26, získal sídliště polostátní podnik ČEZ. Zhruba od té chvíle počítala více než tisícovka obyvatel s tím, že podobně jako u většiny dalších nemovitostí vlastněných touto energetickou společností dojde i v případě Písnice k privatizaci bytů do rukou nájemníků. K tomu však navzdory letitému vyjednávání nikdy nedošlo.

Prodat byty místním se ČEZ zavázal v roce 2003 a poslal jim závaznou nabídku. Podmínkou bylo založení družstev a příprava celé kupní ceny. Nájemníci družstva založili a peníze sehnali, ale ČEZ pak svou závaznou nabídku stáhl.

> "Na koupi bytu jsme se všichni připravovali, koneckonců Písnice je náš domov, tak nám přišla představa, že byty získáme do osobního vlastnictví, lákavá. Nikdy tu ale nebydleli bohatí lidé, takže řada z nás se kvůli plánované koupi zadlužila,"

popisuje historii privatizace dlouholetá obyvatelka sídliště. Do Písnice se přestěhovala ve chvíli, kdy jí a jejímu manželovi byl nabídnutý byt - umístěnka - díky práci. Mohli si vybrat, jestli půjdou na sídliště Lhotka, nebo na sídliště Písnice. "Nám se Písnice líbila, bývalo to hezké, malé sídliště, kde bylo možné žít v klidném sousedství a fungovat komunitně." Její rodina s roky slibovanou privatizací počítala a stejně jako ostatní obyvatelé sídliště na ni šetřila peníze.

> "Někteří lidé prodávali auta, půjčovali si od známých a pak zničehonic, tři dny před letními prázdninami v roce 2016, jsme do schránek dostali oznámení o tom, že se naše domovy prodávají a že o kupci rozhodne nejvyšší nabídka. Té nikdo z nás nemohl konkurovat."

Oznámení, které k obyvatelkám a obyvatelům doputovalo, bylo strohé a svůj záměr ani postupy ČEZ už nijak víc nekomentoval - a to ani s vedením městské části Praha-Libuš, pod kterou Písnice spadá. "Tři dny před plánovaným prodejem nám řekli, že slibovaná privatizace do našich rukou neproběhne, že se Písnice prodá tomu, kdo dá nejvíc peněz, a že se s námi nemají o čem bavit," shrnují tehdejší jednání společnosti ČEZ starousedlíci a v jejich hlasech ještě několik let po osudných událostech zaznívá zklamání.

Proti plánovanému prodeji se zvedla vlna nevole: místní se báli, že o své bydlení přijdou nebo že jim nový majitel razantně zvýší nájmy. Začali se proto organizovat, scházet a společně fungovat ve sdružení Moje Písnice. "Musíme se chovat jako řádný hospodář a nemůžeme upřednostňovat zájemce jednoho před druhým, musíme vysoutěžit tu nejvyšší nabídku," bránil se výtkám obyvatel opakovaně ČEZ prostřednictvím svého tehdejšího tiskového mluvčího. Přitom v minulosti došlo k odprodeji jiného majetku - v Kadani, Klášterci nad Ohří nebo v Jirkově - do rukou obyvatel, a to po úpravě podmínek. Obyvatelé Písnice využili tuto skutečnost jako důkaz, že je možné nabízet byty i na základě jiných kritérií, než jsou ta vyloženě tržní, a že vypsat výběrové řízení, ve kterém by mohli uspět starousedlíci, je legislativně možné.

> "Naše iniciativa fungovala ukázkově, zdola. Lepili jsme podomácku vyráběné plakáty, pracovali na kontaktní kampani, mobilizovali lidi, kteří tu žijí, aby se zapojili. Na jednu z prvních schůzí v místní tělocvičně dorazilo více než 600 lidí a venku se utvořila fronta těch, kteří se dovnitř už nevešli. Náš plán byl, že se k tomu postavíme pozitivně a zkusíme si sídliště koupit sami. Jenže řada lidí se už v té době cítila chováním ČEZu poškozená a navíc nedisponovali kapitálem, který by v tržně vedené soutěži mohl jakkoliv konkurovat soukromým developerům,"
> vysvětluje v několik let starém dílu pořadu District Radia Wave Ondřej Václavík27.

Občanská iniciativa se rozhodla změnit svůj styl jednání od uzavřených schůzí směrem k veřejným nátlakovým akcím. Na demonstraci uspořádané v srpnu roku 2016 se nakonec sešlo více než 600 lidí, což byla významná část sídliště Písnice. Jejich protesty ani žaloby nakonec nebyly nic platné. K prodeji došlo v červnu 2017, po několika letech, kdy ČEZ sliboval odkup do rukou starousedlíků. Z CIB RENT Písnice se stal jeden z největších soukromých majitelů bytů v České republice a ten největší v Praze. Nákup Písnice představoval na české poměry nevídané množství bytů, celých 739 s celkovou cenou 1,3 miliardy Kč. Dnes už tu celá řada původních obyvatel nebydlí a ti zbývající (především starousedlíci v důchodovém věku) ztratili naději, že na místě, které pro ně po desetiletí znamenalo domov, dožijí.

Většina obyvatel Písnice měla smlouvy na dobu neurčitou. Původně relativně nízké nájmy však lze zákonnou regulací každé tři roky navyšovat o dvacet procent. "V řádu devíti let tu tak člověk začne platit tak vysoké nájemné, že je rozumější se odstěhovat," vysvětlují ti obyvatelé, kteří na Písnici ještě zůstali. Většina z nich se už ale začíná smiřovat s tím, že dřív nebo později své byty opustí.

> "Byty po našich bývalých sousedech se tu pronajímají klidně i za 20 000 na měsíc a smlouvy jsou pokaždé jen na rok. Pravidelně zažíváme frustraci z toho, že se někdo nový přistěhuje a kvůli navýšení nájmu do roka zase odejde,"

popisují místní dnešní realitu komunity. Pro řadu z nich znamenal celý proces privatizace zásadní životní znejistění.

Ačkoliv se může zdát, že se příběh Písnice privatizací do rukou CIB RENT Písnice už uzavřel, není to úplně tak pravda. Nenápadné sídliště stojí dnes na prahu své nové éry, která bude v širším důsledku znamenat i zásadní vykročení z původního modernistického pojetí sídlištního urbanismu směrem k definitivní komodifikaci celého prostoru. Do pár let tu totiž má vyrůst nová linka metra D a majitelé a developeři z firmy, která sídliště za dramatických okolností před lety skoupila, se celou Písnici chystají zásadně proměnit. Tato proměna má za cíl zvýšit hodnotu nemovitostí i pozemků a možná povede k další fázi financializace bydlení (prodej jinému investorovi); tato proměna může připomínat proces gentrifikace, kdy také dochází k vymístění obyvatel. Z bližšího pohledu je ale tento proces daleko méně živelný a v zásadě koncepční a lokální, tedy omezený právě na sídliště Písnice.

Podle Jakuba Nakládala projde sídliště Písnice a jeho okolí významnou urbanistickou proměnou.

> "Územní studie obecně kritizuje urbanismus sídlišť - tedy koncept monofunkčních solitérních domů volně usazených v zeleni. Sídliště chce přiblížit tradičnímu polyfunkčnímu městu s bloky, ulicemi a náměstími. Veřejné plochy se tak mají zmenšit a hierarchizovat, přibudou nové budovy s obchody,"
> říká architekt.

> "Původní koncept sídliště, na kterém mnozí místní oceňují jeho vzdušnost a otevřenost, se především ve východní části promění. Například současné centrum sídliště, náměstí v postmoderním duchu, se celé zastaví blokem kancelářské budovy a k čelům některých panelových domů budou přistaveny další domy. Zatímco v oblasti nové stanice metra, vedle sídliště Písnice, je vyšší hustota zástavby se službami logická, je otázka, zda se má měnit i urbanistický koncept sídliště zahušťováním,"
> říká Nakládal.

Když v roce 2016 starousedlíci proti prodeji sídliště do rukou CIB Rental protestovali, zaznívaly různé obavy. Mluvilo se o tom, že se nový vlastník bude snažit místo maximálně vytěžit, že dojde k zastavení veřejných prostranství, že se sídliště za účelem maximalizace zisku zahustí. Pokud přitom něco jasně vyplývá z realizovaného participativního setkání s místními obyvateli, tak to, že si místní přejí stávající vzdušnost prostoru zachovat. To se ale s největší pravděpodobností nestane.

"Sídliště Písnice prochází zásadní sociální proměnou, protože bylo z veřejných rukou privatizováno soukromé realitní firmě, která od té doby trvale zvyšuje nájmy, aby maximalizovala své zisky. V důsledku toho musí nízkopříjmovější nájemníci odcházet a rozpadají se původní komunity,"
vysvětluje architekt Jakub Nakládal.

"Tuto sociální proměnu bude nová výstavba ještě dále eskalovat. Zavedení metra D, nová výstavba kancelářských budov u metra, zahuštění a revitalizace sídliště, bude znamenat razantní zvýšení lukrativity území a spolu s tím i zvýšení cen nemovitostí a nájmů. Pro sídliště plné nájemníků to znamená další přidaný tlak na zvyšování nájmů, na jehož konci bude odchod nízko až středně příjmových nájemníků z lokality."
Podle architekta jsme tento proces zvyklí sledovat hlavně v pražských čtvrtích širšího centra, jako je Karlín nebo Žižkov.

"Zdá se, že obdobný proces tedy nově čeká i Písnici. V komodifikovaném městě, kde chybí politika dostupného bydlení, například ve formě regulace nájmů či výstavby obecního bydlení, má pak nejen nová komerční výstavba, ale i pozitivní změna typu zavedení metra často nezamýšlené negativní důsledky ve formě zhoršení finanční dostupnosti bydlení,"
upřesňuje Nakládal.

Jednou ze strategií CIB Rental Písnice při maximalizaci výnosu z investice do bydlení je kromě plánu na přestavbu, respektive dostavbu, sídliště také dlouhodobý tlak na nejaktivnější členy spolku Moje Písnice. Žaloby a zastrašování měly vést k tomu, aby se starousedlíky podařilo vyvázat z nájmu na dobu neurčitou a byty pronajímat krátkodobě: na rok a za vysoké nájemné. Tlak, který firma na obyvatele vyvíjela, se do situace na sídlišti nakonec promítl a řada lidí raději odešla dobrovolně. Někteří z nich, jako bývalý mluvčí Ondřej Václavík, měli jen smlouvu na dobu určitou a ta už důsledkem sporů, podle očekávání, nebyla prodloužena. Tato strategie tlaku na starousedlíky je v přímém kontrastu s tím, že právě oni sídliště během brigád pomohli vybudovat, a přestože nebyli jeho vlastníky podle právního titulu, tak jej vlastnili v rovině symbolické. Důsledky financializace bydlení, v podobě symbolického i reálného vymístění, budou na sídlišti patrné ještě mnoho let.

"Na několik let jsem přestala spát, budím se v noci beznadějí, přemítám, co jsme mohli udělat jinak a líp,"
konstatuje o svém současném životě na sídlišti paní Vlková.

"Krabice, do kterých jsme s manželem zabalili knihy z důvodu rekonstrukce bytu, jsme už nikdy nevybalili. Mně nevadí noví lidé v domě, vadí mi, že fluktuují. V našem vchodu žilo dříve dvanáct rodin. Dnes je tu jen polovina z původních obyvatel a většina z nás počítá s tím, že se odstěhujeme. Někam daleko za Prahu, kde na bydlení s našimi dvěma důchody dosáhneme - jako mnozí naši kamarádi a známí, kteří to s Písnicí už dávno vzdali. Víte, domov, to je hlavně pocit bezpečí. A o ten my jsme přišli,"
popisuje své - zatím "jen" symbolické - vymístění Magdalena Vlková, když se z oken svého bytu dívá do míst, kde do pár let bude stát úplně jiné sídliště, než na které se kdysi stěhovala. Minimálně v jejím případě je víc než jasné, že se nastupující proměny Písnice směrem k investičnímu a luxusnějšímu developmentu už nedočká. Proces, který svým vývojem dokonale ilustruje změnu funkce bydlení v postsocialistické společnosti, se tak - poměrně symbolicky - uzavře už bez ní a bez jejích sousedů, kteří se přitom na výstavbě sídliště na počátku částečně sami podíleli.

Velká část bytového fondu pražských sídlišť byla po roce 1989 převedena na Magistrát hl. m. Prahy a byla privatizována v samostatných vlnách městem řízené privatizace, která v některých lokalitách trvá dodnes. Část sídlišť postavených v osmdesátých letech pak byla stavěna již jako družstevní bydlení, tudíž klasickou privatizací v devadesátých letech neprošla a svůj družstevní status si zachovala nebo byla převedena do formy společenství vlastníků jednotek. Síldiště Písnice představuje specifický případ, neboť prošlo privatizací v rámci privatizačního procesu velkých státních podniků v první polovině devadesátých let.

- Dostupné zde: https://www.mujrozhlas.cz/distrikt/na-prazskem-sidlisti-pisnice-se-demonstruje-proti-zameru-jeho-majitele-spolecnosti-cez.
